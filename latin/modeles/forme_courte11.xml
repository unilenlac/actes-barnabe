Barnabas
qui et Ioseph unus ex
septuaginta duobus discipulis,
qui secundum nominis sui
presagium uocatus est, nam
Barnabas hebraice, latine
filius prophete uel consolacionis
dicitur, communiter cum sanctis apostolis
degebat,  et consolacionem
maximam prebebat inter
eos. Sic et enim scriptum est.
Ioseph autem qui cognominatus
est Barnabas ab apostolis, quod
est filius consolacionis, leuites,
Cyprius genere, cum haberet
agrum  uendidit illum,  et
attulit precium,  et posuit ante
pedes apostolorum. Postmodum
uero cum beatus Paulus conuersus
esset ad fidei gratiam,  iste beatissimus
Barnabas illum apprehendere
dignus fuit,  et perducere
ad apostolos.  Barnabas
inquit  apprehensum illum
duxit ad apostolos,  et narrauit
illis qualiter in uia uidisset
dominum  et quia locutus est ei,
et quomodo in Damasco fiducialiter
egerit, in nomine  domini
Iesu Christ. Plane diligenter
considerare et admirari condecet,
quantum illum diuina
gratia amabilem atque dignum
habuit, quando inter
tot discipulorum cateruas, non
alium ad instruendum  suum nouum
militem miserit,  nisi illum
qui
consolacionis filius dicebatur.
Peruenit autem sermo
ad aures ecclesie, que erat
Iherosolimis super istis,
et miserunt Barnabam Anthiochiam.
Quo cum uenisset  et
uidisset gratiam dei  gauisus est,
et hortabatur omnes manere
in domino,  et apposita est
multa turba domino. Inde profectus
est Tharsum,  ut quereret
Paulum. Quem cum inuenisset
perduxit Anthyochiam,  et
annum totum conuersati sunt in
ecclesia,  et docuerunt turbam multam
ita ut cognominarentur
primum Anthiochie discipuli
christiani.  Cum autem sancti apostoli
elemosinam Iherosolimis destinare
curarent, miserunt ad seniores
per manus Barnabe et Pauli.
Reuersi sunt autem Anthyochie
assumpto Iohanne qui
cognomentus est Marchus, et
erant in ecclesia  prophete et doctores.
Ministrantibus autem illis domino
et ieiunantibus, dixit spiritus
sanctus. Segregate michi Barnabam
et Saulum, in opus ad quod
assumpsi eos. Ecce beate Barnaba
apostole domini,  quanta dona tibi  tribuit
diuina gracia, ut spiritus sanctus
te deuote uocaret,  mitteretque
ad populum celestia dicta ferentem.
Uenientes autem Lystris Paulus
et Barnabas, claudum ex utero
matris sue mirabiliter curauerunt,
adeo ut turbe deos illos
existimarent.
